[
  {
    "naslov": "Порука Титу о постављању свештеника и о врлинама епископа. Пороци неких Крићана.",
    "stihovi": [
      "Павле, слуга Божији и апостол Исуса Христа по вјери изабраних Божијих и познању истине побожности,",
      "За наду вјечнога живота који прије вјечних времена обећа Бог који не обмањује,",
      "А објави у одређена времена ријеч своју проповиједањем,  које је мени повјерио по заповијести Спаситеља нашега Бога,",
      "Титу, правоме сину по заједничкој вјери: Благодат, милост, мир, од Бога Оца и Господа Исуса Христа, Спаситеља нашега.",
      "Зато те оставих на Криту да уредиш што је недовршено, и да поставиш по свима градовима старјешине, као што ти ја заповједих:",
      "Ако је ко без мане, једне жене муж, и има дјецу вјерујућу, којој не приговарају да су разуздана или непокорна;",
      "Јер епископ као Божији домоуправитељ треба да је без мане, не самовољан, не гњевљив, не пијаница, не убојица, не лихвар;",
      "Него гостољубив, доброљубив, мудар, праведан, побожан, уздржљив;",
      "Који се чврсто држи истините ријечи сагласне са учењем, да би био способан и поучавати у здравој науци и покарати оне који се противе.",
      "Јер има много непокорних, празнорјечивих и обмањивача, особито који су из обрезања,",
      "Којима треба уста затворити, који читаве домове изопачују учећи што не треба, ради нечасног добитка.",
      "Рече неко од њих, њихов сопствени пророк: Крићани, свагда лажљивци, зли звјерови, прождрљивци лијени.",
      "Свједочанство је ово истинито. 3бог тога карај их без поштеде, да буду здрави у вјери,",
      "Да не слушају јудејске бајке, ни заповијести људи који презиру истину.",
      "Чистима је све чисто, а нечистима и невјернима ништа није чисто, него је нечист и њихов ум и савјест.",
      "Говоре да знају Бога, а дјелима га се одричу; јер су гнусни и непокорни и неспособни за ма које добро дјело."
    ]
  },
  {
    "naslov": "Савјети старима и младима и робовима. Благодат Божија у Христу, који нас је искупио од гријеха на добра дјела.",
    "stihovi": [
      "А ти говори што приличи здравом учењу.",
      "Старци да буду трезвени, скромни, мудри, здрави у вјери, у љубави, у трпљењу.",
      "Старице такође да се држе како доликује светима; да не клеветају, да много не робују вину, да уче добру,",
      "Да уразумљују младе жене: да воле мужеве, да воле дјецу,",
      "Да буду разборите, чедне, кућанице, добре, покорне својим мужевима, да се не би хулило на ријеч Божију.",
      "Тако и младиће савјетуј да буду честити.",
      "У свему покажи себе за углед у добрим дјелима: у учењу исправност, честитост, чистоту,",
      "Ријеч здраву, беспријекорну, да се посрами противник немајући ништа лоше рећи за нас.",
      "Робови да буду послушни својим господарима, да им буду угодни у свему, да не противрјече,",
      "Да не краду, него да показују потпуну вјерност у свему, да би науку Спаситеља нашег Бога красили у свему.",
      "Јер се јави благодат Божија спасоносна свима људима,",
      "Која нас учи да се одречемо безбожности и земаљских пожуда, и да поживимо разборито, праведно и побожно у садашњем вијеку,",
      "Очекујући блажену наду и јављање славе великога Бога и Спаса нашега Исуса Христа,",
      "Који даде себе за нас да би нас искупио од свакога безакоња, и да очисти за себе народ изабрани  који ревнује у добрим дјелима.",
      "Ово говори и савјетуј и карај са пуном влашћу; нико да те не презире."
    ]
  },
  {
    "naslov": "Ранији пороци и садашње врлине препорођених у Христу. Клонити се јеретика. Поруке и поздрави.",
    "stihovi": [
      "Напомињи им да буду покорни и послушни поглаварствима и властима, спремни за свако добро дјело;",
      "Никога да не руже, да се не свађају, да буду благи, да показују сваку кротост према свима људима.",
      "Јер и ми бијасмо некада неразумни, непокорни, заблудели, робујући разним пожудама и насладама, проводећи живот у злоби и зависти, гнусни, мрзећи један другога.",
      "А када се јави доброта и човекољубље Бога, Спаситеља нашега,",
      "Не за дјела праведна која ми учинисмо, него по својој милости спасе нас бањом новога рођења и обновљења Духом Светим,",
      "Којега изли на нас обилно кроз Исуса Христа Спаситеља нашега,",
      "Да бисмо, оправдани његовом благодаћу, постали насљедници живота вјечнога као што се надамо.",
      "Истинита је ова ријеч, и хоћу да то потврђујеш, како би се они који повјероваше Богу старали да предњаче у добрим дјелима. Ово је људима добро и корисно.",
      "А лудих запиткивања и родослова и спорова и препирања о закону клони се; јер је то некорисно и сујетно.",
      "Човјека јеретика по првоме и другоме савјетовању клони се,",
      "Знајући да се такав изопачио, и гријеши; самога себе је осудио.",
      "Када пошљем к теби Артема или Тихика, постарај се да дођеш к мени у Никопољ, јер сам одлучио да ондје зимујем.",
      "Законика Зину и Апола марљиво опреми, да не оскудијевају ни у чему.",
      "Али и наши нека се уче предњачити у добрим дјелима гдје год је потребно, да не буду без плода.",
      "Поздрављају те сви који су са мном. Поздрави све који нас љубе у вјери. Благодат са свима вама. Амин. "
    ]
  }
]
