[
    {
        "naslov": "Напаст од скакаваца и знаци Дана Господњег, јадиковање и молба.",
        "stihovi": [
            "Ријеч Господња која дође Јоилу, сину Фатуилову.",
            "Чујте, старци; слушајте, сви становници земаљски; је ли овако што било за вашега времена или за времена ваших отаца?",
            "Приповиједајте то синовима својим, и синови ваши својим синовима, и њихови синови потоњему кољену.",
            "Што оста иза гусјенице изједе скакавац, и што оста иза скакавца изједе хрушт, и што оста иза хрушта изједе црв.",
            "Отријезните се, пијанице, и плачите; и ридајте сви који пијете вино за новијем вином, јер се оте из уста ваших.",
            "Јер дође на земљу моју силан народ и небројен; зуби су му као у лава и кутњаци као у лавице.",
            "Потре винову лозу моју, и смокве моје покида, сасвијем их огули и побаца, те им се гране бијеле.",
            "Ридај као младица опасана костријећу за мужем младости своје.",
            "Неста дара и наљева из дома Господњега; туже свештеници, слуге Господње.",
            "Опустје поље, тужи земља; јер је потрвено жито, усахло вино, нестало уља.",
            "Стидите се, ратари, ридајте, виноградари, пшенице ради и јечма ради, јер пропаде жетва на њиви;",
            "Лоза посахну и смоква увену; шипак и палма и јабука и сва дрвета пољска посахнуше, јер неста радости између синова људских.",
            "Опашите се и плачите, свештеници; ридајте који служите олтару, дођите, ноћујте у костријети, слуге Бога мојега; јер се уноси у дом Бога вашега дар и наљев.",
            "Наредите пост, огласите празник, скупите старјешине, све становнике земаљске, у дом Господа Бога својега, и вапијте ка Господу:",
            "Јаох дана! Јер је близу дан Господњи, и доћи ће као погибао од Свемогућега.",
            "Није ли нестало хране испред очију наших, радости и весеља из дома Бога нашега?",
            "Сјеме иструхну под грудама својим, пусте су житнице, разваљене спреме, јер посахну жито.",
            "Како уздише стока! Како су се смела говеда! Јер немају паше; и овце гину.",
            "К теби, Господе, вичем, јер огањ сажеже паше у пустињи, и пламен попали сва дрвета у пољу.",
            "И звијерје пољско погледа за тобом, јер усахнуше потоци водени и огањ сажеже паше у пустињи."
        ]
    },
    {
        "naslov": "Наставак описивања напасти од скакаваца. Позивање на покајање. Обећање новога благослова. Изливање Духа Светога.",
        "stihovi": [
            "Трубите у трубу на Сиону и вичите на Светој гори мојој, нека дрхћу сви становници земаљски, јер иде Дан Господњи, јер је близу.",
            "Дан када је мрак и тама, дан када је облак и магла; како се зора разастире поврх гора, тако иде народ велик и силан,  каквога није било откад је вијека нити ће га послије кад бити од кољена до кољена.",
            "Пред њим прождире огањ, а за њим пали пламен; земља је пред њим као врт Едемски, а за њим пустиња пуста, ништа неће утећи од њега.",
            "На очима су као коњи и трчаће као коњици.",
            "Скакаће поврх гора топоћући као кола, праскајући као пламен огњени који сажиже стрњику, као силан народ спреман за бој.",
            "Пред њим ће се препадати народи, свако ће лице поцрњети.",
            "Они ће трчати као јунаци, као војници скакаће на зид, и свако ће ићи својим путем, нити ће одступати са своје стазе.",
            "И један другога неће тискати, свако ће ићи својим путем, и на мачеве навирући неће се ранити.",
            "По граду ће ходити, по зидовима ће трчати, у куће ће се пети, улазиће кроз прозоре као лупеж.",
            "Пред њима ће се земља трести, небеса ће се поколебати, сунце ће и мјесец помркнути и звијезде ће устегнути свјетлост своју.",
            "А Господ ће пустити глас свој пред војском својом, јер ће око његов бити врло велик,  јер ће бити силан онај који ће извршити вољу његову; јер ће Дан Господњи бити велик и врло страшан, и ко ће га поднијети?",
            "Зато још говори Господ; Обратите се к мени свијем срцем својим и постећи и плачући и тужећи.",
            "И раздерите срца своја, а не хаљине своје, и обратите се ка Господу Богу својему, јер је милостив и жалостив, спор на гњев и обилан милосрђем и каје се ода зла.",
            "Ко зна, неће ли се повратити и раскајати се, и оставити иза тога благослов,  дар и наљев за Господа Бога вашега.",
            "Трубите у трубу на Сиону, наредите пост, прогласите светковину.",
            "Саберите народ, освештајте сабор, скупите старце, саберите дјецу и која сисају; женик нека изиде из своје клијети и невјеста из ложнице своје.",
            "Између тријема и олтара нека плачу свештеници, слуге Господње, и нека реку: Прости, Господе, народу својему, и не дај нашљедства својега под срамоту, да њим обладају народи; зашто да реку у народима: Гдје им је Бог?",
            "И Господ ће ревновати за земљу своју и пожалиће народ свој.",
            "И Господ ће одговорити и рећи ће своме народу: Ево, ја ћу вам послати жита и вина и уља, и бићете га сити, и нећу вас више дати под срамоту међу народима.",
            "Јер ћу удаљити од вас сјеверца, и одагнати га у земљу суху и пусту, предњу чету његову у Источно море, а задњу у море Западно, и подигнуће се смрад његов, и трулеж ће се његов подигнути пошто учини велике ствари.",
            "Не бој се, земљо, радуј се и весели се, јер ће Господ учинити велике ствари.",
            "Не бојте се, звијери пољске, јер ће се зелењети пасишта у пустињи и дрвета ће носити род свој, смоква ће и лоза винова давати силу своју.",
            "И ви, синови Сионски, радујте се и веселите се у Господу Богу својему, јер ће вам дати дажд на вријеме, и спустиће вам дажд рани и позни на вријеме.",
            "И гумна ће се напунити жита, а каце ће се прељевати вином и уљем.",
            "И накнадићу вам године које изједе скакавац, хрушт и црв и гусјеница, велика војска моја коју слах на вас.",
            "И јешћете изобила, и бићете сити и хвалићете име Господа Бога својега, који учини с вама чудеса, и народ мој неће се посрамити довијека.",
            "И познаћете да сам ја усред Израиља, и да сам ја Господ Бог ваш, и да нема другога, и народ мој неће се посрамити довијека.",
            "И послије ћу излити Дух свој на свако тијело, и прорицаће синови ваши и кћери ваше, старци ће ваши сањати сне, младићи ће ваши виђати утваре.",
            "И на слуге ћу и на слушкиње у оне дане излити Дух свој;",
            "И учинићу чудеса на небу и на земљи, крв и огањ и пушење дима.",
            "Сунце ће се претворити у таму и Мјесец у крв прије него дође велики и страшни Дан Господњи.",
            "И сваки који призове име Господње спашће се; јер ће на гори Сиону и у Јерусалиму бити спасење, као што је рекао Господ, и у остатку који позове Господ."
        ]
    },
    {
        "naslov": "Казна Божија над непријатељем. Спасење и благовање народа Божијега.",
        "stihovi": [
            "Јер, гле, у оне дане и у оно вријеме, кад вратим робље Јудино и Јерусалимско,",
            "Сабраћу све народе, и свешћу их у долину Јосафатову, и ондје ћу се судити с њима за свој народ и за нашљедство своје Израиља, којега расијаше међу народе и раздијелише земљу моју;",
            "И за мој народ бацаше ждријеб, и даваше дијете за курву, и продаваше дјевојку за вино, те пише.",
            "И шта хоћете ви са мном, Тире и Сидоне, и сви крајеви Палестински? Хоћете ли да ми платите? И хоћете ли да ми вратите? Одмах ћу вам без оклијевања платити плату вашу на вашу главу.",
            "Јер узесте сребро моје и злато моје, и најљепше закладе моје унесосте у своје цркве.",
            "И синове Јудине и синове Јерусалимске продадосте синовима Грчким да бисте их отјерали далеко од међе њихове.",
            "Ево, ја ћу их дигнути с мјеста куда их продадосте, и платићу вам плату вашу на вашу главу.",
            "И предаћу ваше синове и ваше кћери у руке синовима Јудинијем, и они ће их предати Савејцима, у народ даљни, јер Господ рече.",
            "Објавите ово по народима, огласите рат, подигните јунаке нека дођу и иду сви војници.",
            "Раскујте раонике своје на мачеве, и српове своје на копља; ко је слаб, нека рече: Јунак сам.",
            "Скупите се и ходите, сви народи унаоколо, и саберите се! Тамо сведи, Господе, јунаке своје.",
            "Нека се подигну и дођу народи у Долину Јосафатову; јер ћу ондје сјести да судим свијем народима унаоколо.",
            "Замахните српом, јер је жетва узрела; ходите, сиђите, јер је  тијесак пун, каце се прељевају; јер је злоћа њихова велика.",
            "Гомиле, гомиле у Долини судској; јер је Дан Господњи близу у Долини судској.",
            "Сунце ће и Мјесец помркнути, и звијезде ће устегнути своју свјетлост.",
            "И Господ ће рикнути са Сиона, и из Јерусалима ће пустити глас свој, и затрешће се небо и земља; али ће Господ бити уточиште своме народу и крјепост синовима Израиљевијем.",
            "И познаћете да сам ја Господ Бог ваш, који наставам у Сиону, у Светој гори својој; и Јерусалим ће бити свет, и туђинци неће више ићи по њему.",
            "И тада ће горе капати слатким вином, и хумови ће се топити од млијека, и свијем потоцима Јудинијем тећи ће вода, и  изаћи ће извор из дома Господњега и натопиће долину Ситим.",
            "Мисир ће опустјети, и Едомска ће бити пуста пустиња за насиље учињено синовима Јудинијем, јер пролише крв праву у земљи њиховој.",
            "А Јуда ће стајати довијека и Јерусалим од кољена до кољена.",
            "И очистићу крв њихову коју не очистих; и Господ ће наставати у Сиону. "
        ]
    }
]