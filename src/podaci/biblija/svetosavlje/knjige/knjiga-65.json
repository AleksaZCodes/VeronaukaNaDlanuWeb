[
    {
        "naslov": "Поздрав. Борба за вјеру светих и спасење. Лажни учитељ. Опомене вјернима.",
        "stihovi": [
            "Јуда, слуга Исуса Христа, а брат Јаковљев, призванима, освећенима Богом Оцем и сачуванима Исусом Христом:",
            "Милост и мир и љубав да вам се умножи.",
            "Љубљени, старајући се на сваки начин да вам пишем о општем спасењу, имадох потребу да вам пишем молећи да се борите за вјеру једанпут предану светима.",
            "Јер се увукоше неки људи одавно унапријед записани за ову осуду, безбожници који благодат Бога нашега изврћу на разврат, и одричу се јединога Владике и Господа нашега Исуса Христа.",
            "А хоћу да вас подсјетим, што ви свакако знате, да Господ спасивши народ из земље египатске, погуби затим оне који не вјероваше;",
            "И анђеле који не одржаше своје достојанство, него  напустише своје боравиште, оставио је за суд великога Дана у оковима вјечним под мраком,",
            "Као што Содом и Гомора, и градови око њих који се бјеху на њима сличан начин одали блуду и повели за другим тијелом, стоје као примјер, подвргнути осуди огња вјечнога.",
            "Слично, дакле, и ове сањалице скврнаве тијело и презиру Господство (Божије), а на славе хуле.",
            "А Михаило Арханђел, када препирући се са ђаволом говораше о Мојсејевом тијелу, не усуди се изрећи хулнога суда, него рече:  Господ нека ти запријети!",
            "А ови хуле на оно што не знају; а што по природи као бесловесне животиње знају, у томе се развраћају.",
            "Тешко њима, јер путем Каиновим пођоше и у пријевару  Валаамове плате упадоше, и побуном Корејевом изгибоше.",
            "Они су ругло на вашим вечерама љубави, једући с вама без зазора, себе напасајући; облаци безводни које вјетрови витлају; дрвета јесења, бесплодна, двапут умрла, и из коријена ишчупана;",
            "Бијесни таласи морски који се пјенушају својим срамотама; звијезде луталице за које се мрак таме чува занавијек.",
            "Али и за ове пророкова Енох, седми од Адама, говорећи: Гле, иде Господ са хиљадама хиљада светих својих,",
            "Да учини суд над свима, и да покара све безбожнике за сва њихова безбожна дјела којима безбожност чинише, и за све дрске ријечи које безбожни грјешници говорише против Њега.",
            "Ово су гунђала, роптачи, који ходе по жељама својим, и уста њихова говоре надувене ријечи, и ради користи ласкају људима.",
            "А ви, љубљени, сјетите се ријечи које су већ казали апостоли Господа нашег Исуса Христа,",
            "Јер вам говораху да ће се у посљедње вријеме појавити ругачи који ће ходити по својим безбожним жељама.",
            "Ово су они који стварају раздоре, чулни су и Духа немају.",
            "А ви, љубљени, изграђујте себе својом најсветијом вјером, молећи се у Духу Светоме,",
            "Одржите себе у љубави Божијој, очекујући милост Господа нашег Исуса Христа за живот вјечни.",
            "И са расуђивањем једнима будите милостиви,",
            "А друге у страху спасавајте отимајући их из огња, а треће карајте са страхом мрзећи и хаљину опогањену од тијела.",
            "А Ономе који вас може сачувати беспријекорне и поставити пред славом својом непорочне у радости,",
            "Јединоме премудроме Богу, Спаситељу нашему, кроз Исуса Христа, Господа нашега, слава и величанство, моћ и власт прије свих вијекова и сада, и у све вијекове! Амин. "
        ]
    }
]