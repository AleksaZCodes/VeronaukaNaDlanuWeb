[
    {
        "naslov": "Поздрав. Дарови божанске силе и хришћанске врлине. Христово преображење на гори и поузданост пророчке ријечи.",
        "stihovi": [
            "Симон Петар, слуга и апостол Исуса Христа, онима што су примили са нама једнако драгоцјену вјеру у правди Бога нашега и Спаса Исуса Христа:",
            "Благодат и мир да вам се умножи познањем Бога и Исуса Господа нашега.",
            "Пошто нам је његова божанска сила даровала све што је потребно за живот и побожност, познањем Онога који нас позва славом и врлином,",
            "Кроз које су нама дарована драгоцјена и превелика обећања да кроз њих постанете причасници божанске природе, избјегнувши похотну трулеж у свијету.",
            "И управо на ово уложите сву ревност, па пројавите у вјери вашој врлину, а у врлини знање,",
            "А у знању уздржање, а у уздржању трпљење, а у трпљењу побожност,",
            "А у побожности братољубље, а у братољубљу љубав.",
            "Јер кад ово све имате и умножава се у вама, то вас неће учинити нерадним и неплодним за познање Господа нашега Исуса Христа.",
            "Јер ко овога нема слијеп је, кратковид је, заборавивши своје очишћење од старих гријеха.",
            "Зато, браћо, постарајте се још већма да своје призвање и избор утврдите, јер чинећи ово нећете погријешити никад;",
            "Јер ће вам се тако изобилно дати улазак у вјечно Царство Господа и Спаса нашег Исуса Христа.",
            "Зато нећу престајати да вам о томе стално напомињем, иако знате и утврђени сте у овој истини;",
            "Јер мислим да је право, док сам у овом тијелу да вас опомињањем будим,",
            "Знајући да ћу ускоро оставити тијело своје, као што ми и објави Господ наш Исус Христос.",
            "А трудићу се да се послије мојега одласка ви свагда сјећате овога.",
            "Јер вам не објависмо силу и долазак Господа нашега Исуса Христа сљедујући измишљеним бајкама, него смо сами били очевици величанства његова.",
            "Јер он прими од Бога Оца част и славу када му дође овај глас од величанствене славе: Ово је Син мој љубљени, који је по мојој вољи.",
            "И овај глас чусмо ми како сиђе с неба док бијасмо с Њим на гори светој.",
            "И имамо најпоузданију пророчку ријеч, и добро чините што пазите на њу као на свјетилник који свијетли у тамном мјесту, докле Дан не осване и Даница се не роди у срцима вашим.",
            "И ово прво знајте да ниједно пророштво Писма не бива по личном тумачењу.",
            "Јер никад пророштво не настаде човјечијом вољом, него покретани Духом Светим говорише свети Божији људи."
        ]
    },
    {
        "naslov": "Чуване од лажних пророка и порочних учитеља.",
        "stihovi": [
            "А било је и лажних пророка у народу, као што ће и међу вама бити лажних учитеља, који ће унијети јереси погибли, и одрицаће се Господара који их искупи и довешће себи наглу погибао.",
            "И многи ће поћи за њиховим нечистотама, због којих ће се похулити на Пут истине.",
            "И у лакомству искоришћаваће вас варљивим ријечима; њихов суд одавно не доцни, и погибао њихова не дријема.",
            "Јер кад Бог не поштедје анђеле који сагријешише, него их баци у окове мрака пакленога, и предаде да се чувају за суд;",
            "И не поштедје стари свијет, него сачува проповједника правде Ноја, и седморо с њим, и  наведе Потоп на свијет безбожнички;",
            "И градове Содом и Гомору осуди на пропаст и у пепео претвори, поставивши их за примјер будућим безбожницима;",
            "И избави праведнога Лота намученог развратним владањем безаконика;",
            "Јер док живљаше овај праведник међу њима, гледајући и слушајући безакона дјела из дана у дан, мучаше праведну душу своју;",
            "3на Господ побожне да избавља од искушења, а неправеднике да чува за казну у дан судњи;",
            "А особито оне који иду за тијелом у нечистој похоти, и презиру господство Божије; дрски, самовољни, и не дрхте хулећи на славе,",
            "Док анђели, који су већи снагом и силом, не износе против њих пред Господом хулнога суда.",
            "А они, као бесловесне животиње, по природи саздане за лов и трошење, хулећи на оно што не познају, у покварености својој пропашће,",
            "И примиће плату неправде. Они сматрају за сласт посведневно уживање; бестидници и неваљалци, који се наслађују својим пријеварама, једући са вама:",
            "Очи су им пуне прељубе и непрестанога гријеха, прелашћују неутврђене душе, имају срце извјежбано у лакомству. Дјеца проклетства!",
            "Оставивши прави пут, залуташе, и пођоше путем Валаама Восорова који заволи плату неправде,",
            "Али би покаран за своје безакоње: немушто марвинче проговори гласом човјечијим и спријечи безумље пророково.",
            "Они су извори безводни; облаци олујом гоњени, за њих се чува мрак таме заувијек.",
            "Јер говорећи надувене и сујетне ријечи прелашћују на тјелесне жеље и разврат оне који су стварно побјегли од оних што живе у заблуди,",
            "Обећавајући им слободу а сами су робови покварености; јер од кога је ко побијеђен томе и робује.",
            "Јер ако они који побјегну од нечистота свијета познањем Господа и Спаса Исуса Христа, опет се у њих заплету и буду надвладани, бива им потоње горе од првога.",
            "Јер боље би им било да не познаше Пут правде, неголи кад га познаше што се вратише од предате им свете заповијести.",
            "Њима се догодило оно што вели истинита пословица: Пас се враћа на своју бљувотину, и: Свиња се окупала, па се у блату ваља."
        ]
    },
    {
        "naslov": "Посљедњи дани и Христов Други долазак. Чекање новог неба и нове земље. Достојно припремање. Павлово писање. Свршетак.",
        "stihovi": [
            "Ево, љубљени, пишем вам већ другу посланицу; у њима подсјећањем будим ваш чисти разум,",
            "Да се сјетите ријечи које су раније казали свети пророци, и заповијести апостола ваших од Господа и Спаса,",
            "3најући прво ово да ће у посљедње дане доћи ругачи који ће живјети по својим сопственим жељама,",
            "И говорити: Шта је с обећањем Доласка његова? Јер откако се оци упокојише све стоји тако од почетка стварања.",
            "Јер они хотимице губе из вида  да небеса бише одавно, и да је земља из воде и од воде саздана ријечју Божијом,",
            "Од којих тадашњи свијет, водом потопљен, пропаде.",
            "А садашња небеса и земља остављени су његовом ријечју за огањ и чувају се за Дан суда и погибли безбожних људи.",
            "Али ово једно немојте превиђати, љубљени, да је један дан пред Господом као хиљада година, и хиљада година као један дан.",
            "Не доцни Господ с обећањем, као што неки мисле да доцни; него нас дуго трпи, јер неће да ико пропадне  но да се сви покају.",
            "А доћи ће Дан Господњи као крадљивац ноћу,  у који ће небеса с хуком проћи, а стихије ће се ужарене распасти, и земља и дјела што су на њој изгорјеће.",
            "Па кад ће се све ово распасти, какви треба да будете ви у светом владању и побожности,",
            "Очекујући и желећи да скорије буде долазак Божијега Дана, од кога ће се небеса огњем запаљена распасти и стихије ужарене растопити.",
            "Нова пак небеса и нову земљу по обећању Његовом очекујемо, гдје правда обитава.",
            "Зато, љубљени, очекујући ово, старајте се да се нађете пред Њим чисти и непорочни у миру.",
            "И дуготрпљење Господа нашега држите за спасење, као што вам и љубљени наш брат Павле по даној му мудрости писа,",
            "Као што говори о овоме и у свима својим Посланицама, у којима су нека мјеста тешко разумљива, која неуки и неутврђени изврћу, као и остала Писма, на своју сопствену пропаст.",
            "А ви, дакле, љубљени, знајући унапријед, чувајте се да обманом безаконика не будете одведени с њима, и не отпаднете од својега ослонца,",
            "Но узрастајте у благодати и у познању Господа нашега и Спаса Исуса Христа. Њему слава и сада и у Дан вјечни. Амин. "
        ]
    }
]