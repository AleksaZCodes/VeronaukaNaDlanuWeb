[
    {
        "naslov": "Заузимање сужња Павла за одбјеглог роба Онисима, а сад обраћенога и вјернога хришћанина.",
        "stihovi": [
            "Павле, сужањ Христа Исуса, и брат Тимотеј, Филимону љубљеноме и сараднику нашем,",
            "И милој Апфији, и Архипу, саборцу нашем, и домаћој твојој цркви:",
            "Благодат вам и мир од Бога Оца нашега и Господа Исуса Христа.",
            "Захваљујем Богу мојему свагда спомињући те у молитвама својима,",
            "Јер чујем за љубав твоју и вјеру коју имаш према Господу Исусу и према свима светима,",
            "Да заједништво вјере твоје буде дјелотворно у познању свакога добра које имамо у Христу Исусу.",
            "Љубав пак твоја чини нам велику радост и утјеху, јер си, брате, срца светих умирио.",
            "Стога, иако имам пуну слободу у Христу да ти заповиједам шта треба да чиниш,",
            "Због љубави радије те молим, ја лично, Павле старац, а сада и сужањ Исуса Христа,",
            "Молим те за чедо моје Онисима,  којега родих у оковима својим;",
            "Некада теби непотребнога, а сада и теби и мени потребнога. Послах ти га натраг;",
            "А ти њега, то јест срце моје, прими.",
            "Ја га хтједох задржати код себе, да ми умјесто тебе послужи у оковима за Јеванђеље.",
            "Али без твојега знања не хтједох ништа чинити, да твоје доброчинство не би било принудно него добровољно.",
            "Јер можда се зато и растаде с тобом за кратко да га добијеш за вјечност,",
            "Не више као роба, него више од роба, брата љубљенога, особито мени, а колико више теби, и по тијелу и у Господу.",
            "Ако сам ти, дакле, заједничар у вјери, прими њега као мене.",
            "Ако ти је у чему скривио, или дужан остао, то мени урачунај.",
            "Ја, Павле, написах својом руком, ја ћу платити; да ти не кажем да и самог себе мени дугујеш.",
            "Да, брате, обрадуј ме у Господу; умири срце моје у Господу.",
            "Уздајући се у твоју послушност, написах ти, знајући да ћеш учинити више него што кажем.",
            "А уједно припреми ми гостопримство, јер се надам да ћу вашим молитвама бити вам дарован.",
            "Поздравља те Епафрас који је са мном сужањ у Христу Исусу,",
            "Марко, Аристарх,  Димас, Лука, сарадници моји.",
            "Благодат Господа нашега Исуса Христа са духом вашим. Амин. "
        ]
    }
]