[
    {
        "naslov": "Дан гњева.",
        "stihovi": [
            "Ријеч Господња која дође Софонији, сину Хусија сина Годолије сина Амарије сина Језекијина, за времена Јосије, сина Амонова, цара Јудина.",
            "Све ћу узети са земље, говори Господ;",
            "Узећу људе и стоку, узећу птице небеске и рибе морске и саблазни с безбожницима, и истријебићу људе са земље, говори Господ.",
            "Јер ћу махнути руком својом на Јуду и на све становнике Јерусалимске, и истријебићу из мјеста овога остатак Валов и име свештеника идолских с другим свештеницима,",
            "И оне који се клањају на крововима војсци небеској и који се клањају и куну се Господом и који се куну Мелхомом.",
            "И оне који се одвраћају од Господа и који не траже Господа нити питају за њ.",
            "Мучи пред Господом Господом, јер је близу дан Господњи, јер је Господ приготовио жртву и позвао своје званице.",
            "И у дан жртве Господње походићу кнезове и царске синове и све који носе туђинско одијело.",
            "И походићу у тај дан све који скачу преко прага, који пуне кућу господара својих грабежем и пријеваром.",
            "И у тај ће дан, вели Господ, бити вика од рибљих врата, и јаук с друге стране, и полом велик с хумова.",
            "Ридајте који живите у Мактесу, јер изгибе сав народ трговачки, истријебише се сви који носе сребро.",
            "И у то ћу вријеме разгледати Јерусалим са жишцима, и походићу људе који леже на својој дрождини, који говоре у срцу свом: Господ не чини ни добро ни зло.",
            "И благо ће се њихово разграбити и куће њихове опустошити; граде куће, али неће сједјети у њима; и саде винограде, али неће пити вина из њих.",
            "Близу је велики дан Господњи, близу је и иде врло брзо; глас ће бити дана Господњега, горко ће тада викати јунак.",
            "Тај је дан дан када ће бити гњев, дан када ће бити туга и мука, дан када ће бити пустошење и затирање, дан када ће бити мрак и тама, дан када ће бити облак и магла,",
            "Дан када ће бити трубљење и поклич на тврде градове и на високе углове.",
            "И притијеснићу људе, те ће ићи као слијепи, јер згријешише Господу; и крв ће се њихова просути као прах и тјелеса њихова као гној.",
            "Ни сребро њихово ни злато њихово неће их моћи избавити у дан гњева Господњега; и сву ће земљу прождријети огањ ревности његове; јер ће брзо учинити крај свјема становницима земаљским."
        ]
    },
    {
        "naslov": "Опомена народу да се покаје. Казна над народом.",
        "stihovi": [
            "Саберите се, саберите се, народе немили,",
            "Док није изашао суд, и дан прошао као пљева, док није дошао на вас љути гњев Господњи, док није дошао на вас дан гњева Господњега.",
            "Тражите Господа сви који сте кротки у земљи, који чините што је наредио; тражите правду, тражите кротост, еда бисте се сакрили на дан гњева Господњега.",
            "Јер ће се Газа оставити и Аскалон ће опустјети; Азот ће се одагнати у подне и Акарон ће се искоријенити.",
            "Тешко онима који живе по обалама морским, народу Херетејском! Ријеч је Господња на вас, Ханане, земљо Филистејска, ја ћу те затрти да не буде становника у теби.",
            "И обале ће морске бити станови и јаме пастирске и торови за стада.",
            "И тај ће крај бити остатку дома Јудина; ондје ће пасти; у домовима ће Аскалонским лијегати увече; јер ће их походити Господ Бог њихов и повратити робље њихово.",
            "Чуо сам руг Моавов и укоре синова Амоновијех којима ружише мој народ,  и раширише се преко међа њиховијех.",
            "Зато, тако ја био жив, говори Господ над војскама, Бог Израиљев, Моав ће бити као Содом и синови Амонови као Гомора, мјесто копривама, и сланица и вјечна пустош. Остатак народа мојега оплијениће их, и који остану од народа мојега наслиједиће их.",
            "То ће им бити за поноситост њихову; јер ружише народ Господа над војскама и подизаше се на њ.",
            "Страшан ће им бити Господ, јер ће истријебити све богове земаљске, и њему ће се клањати сваки из својега мјеста, сва острва народна.",
            "И ви, Етиопљани, бићете побијени мачем мојим.",
            "И дигнуће руку своју на сјевер, и затрће Асирску, и Ниневију ће опустити да буде суха као пустиња.",
            "И у њој ће лежати стада, свакојако звијерје између народа, и гем и ћук ноћиваће на довратницима њезинијем; гласом ће пјевати на прозорима; пустош ће бити на праговима; јер ће се поскидати кедровина.",
            "Такав ће бити весели град, који сједи без бриге, који говори у срцу свом: Ја сам, и осим мене нема другога. Како опустје! Поста ложа звијерју! Ко год прође мимо њ звиждаће и махати руком."
        ]
    },
    {
        "naslov": "Пријетња Јерусалиму. Утјешно обећање Месијанског времена.",
        "stihovi": [
            "Тешко граду одметничком и оскврњеном, насилничком!",
            "Не слуша гласа, не прима наука, не узда се у Господа, не приступа к Богу својему.",
            "Кнезови су му у њему лавови који ричу; судије су му вуци вечерњи који не глођу кости до јутра.",
            "Пророци су му хвалише, варалице; свештеници његови скврне светињу, изврћу закон.",
            "Господ је праведан усред њега, не чини неправде, свако јутро износи суд свој на видјело, не изостаје, али безбожник не зна за стид.",
            "Истријебих народе, куле им се разорише, улице им опустих, те нико не пролази; градови им се раскопаше да нема никога, нема становника.",
            "Рекох: Побојаћеш ме се, примићеш наук; неће му се затрти стан ничим са чим бих га походио; али они уранише те покварише сва дјела своја.",
            "Зато чекајте ме, говори Господ, до дана кад ћу се подигнути на плијен; јер је суд мој да саберем народе и покупим царства, да излијем на њих гњев свој, сву жестину јарости своје, јер ће огањ ревности моје прождријети сву земљу.",
            "Јер ћу тада промијенити народима усне, те ће бити чисте да би сви призивали име Господње и служили му сложнијем раменима.",
            "Испреко ријека Хуских који се мени моле, расијани моји, донијеће ми даре.",
            "Тада се нећеш више стидјети ниједнога од својих дјела којима си ми згријешио; јер ћу онда узети из тебе оне који се хвале славом твојом, и нећеш се више величати на Светој гори мојој.",
            "И оставићу у теби народ невољан и сиромашан, и они ће се уздати у име Господње.",
            "Остатак Израиљев неће чинити безакоња нити ће говорити лажи, нити ће се наћи у устима њиховијем језик пријеваран; него ће пасти и лежати и неће бити никога да их плаши.",
            "Пјевај, кћери Сионска; кликуј, Израиљу; радуј се и весели се из свега срца, кћери Јерусалимска!",
            "Уклони Господ судове твоје, одврати непријатеље твоје; цар Израиљев Господ усред тебе је, нећеш се више бојати зла.",
            "У онај дан рећи ће се граду Јерусалиму: Не бој се; Сиону: Немој да ти клону руке.",
            "Господ Бог твој који је усред тебе, Силни, спашће те; радоваће ти се веома, умириће се у љубави својој, веселиће се тебе ради пјевајући.",
            "Који туже за празницима, сабраћу их, који су из тебе, ради тешке срамоте која је на теби.",
            "Гле, уништићу у оно вријеме све који те муче, и избавићу хроме и сабрати одагнане, и добавићу им хвалу и славу по свој земљи гдје су били под срамотом.",
            "У оно вријеме довешћу вас, у оно вријеме сабраћу вас; јер ћу вам добавити славу и хвалу по свијем народима на земљи кад повратим робље ваше пред вашим очима, говори Господ. "
        ]
    }
]